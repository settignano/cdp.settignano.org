---
title: Informativa 17 febbraio 2022
categories: [newsletter]
date: 2022-02-17
tags: []
---

Da oggi con una foto proveremo a sintetizzare quanto successo nella settimana passata:
Venerdì scorso il primo film della rassegna ABBURRACCIUGAGNENE è stato molto apprezzato e si continua domani. L’Universale è l’Universale.
Sabato è stata inaugurata la mostra PoeSia in-CARTA-ta Personale di Enzo Correnti: anche i meno appassionati di arte riconoscono la bellezza di queste opere. Avete ancora dieci giorni per venire a vederle.
Addio rovi! Nelle ultime settimane alcuni soci volontari si sono adoperati a ripulire e mettere in sicurezza il piazzale e il giardino, per prepararci ad una primavera ricca di attività all’aperto. Ringraziamo Vanyo, Serena, Giova, Stefano, Alessio C, Alessio S, Jacopo e Alex. E che nelle prossime settimane ci possiate essere anche voi! Fateci sapere se volete partecipare.

## venerdì 18 | 20:00 - Apericena sociale
Beppe in cucina è una garanzia:
- Pappa al pomodoro
- Trippa e fagioli (per i vegetariani fagioli all'uccelletto (pomodoro, salvia e aglio))
Solo tavoli da 6 persone, posti limitati su prenotazione al bar.

## venerdì 18 | 21:00 - Film "Ad Ovest di Paperino"
Il secondo appuntamento della rassegna “ABBURRACCIUGAGNENE” curata da Max Liverani è con il film "Ad Ovest di Paperino" (1981, con Francesco Nuti, Alessandro Benvenuti, Athina Cenci, Paolo Hendel). Con la partecipazione del regista Alessandro Benvenuti.
Dal mattino alla sera, la giornata di tre giovani, due uomini e una donna, che si incontrano casualmente nella Firenze di oggi. Sandro lavora in una radio privata, Marta fa la pittrice, Francesco è disoccupato e sta andando ad iscriversi all'ufficio di collocamento… 
Obbligatori Green Pass rafforzato, tessera ARCI e mascherina FFP2. Prenotazione consigliata. Anticipiamo che venerdì prossimo 25 febbraio la rassegna si concluderà con “Ultimo tango a Parigi”.

## sabato 19 | 17:00 - presentazione del libro "Anatomia del ritorno"
In collaborazione con la libreria Libraccio la presentazione del libro "Anatomia del ritorno" di Paolo Ciampi, giornalista e scrittore fiorentino.
Quanto può cambiarci un viaggio? E quando inizia davvero il ritorno a casa? Paolo Ciampi riflette su questi e altri interrogativi che lo incalzano durante una vacanza in Grecia mentre, steso al sole, sfoglia Itaca per sempre di Luigi Malerba. Ripensa alle peripezie del celebre eroe greco Ulisse, alterna ai ricordi di esperienze precedenti letture preziose di scrittori come John Steinbeck, Jack Kerouac, Fernando Pessoa e Daniel Defoe. E quale moderno esploratore dei sentimenti umani, indaga il senso del viaggio, del ritorno, del continuo vagare della mente, soffermandosi sull’irrefrenabile irrequietezza che caratterizza da sempre coloro che per il mondo vanno, spinti dal desiderio di conoscenza.
Link maggiori informazioni: https://portalegiovani.comune.fi.it/urlnews/webzine/41812.html

## domenica 20 | Mercatino rimandato 
Il mercatino mensile della terza domenica del mese non verrà effettuato.
Aspettiamo le nuove norme Covid. Vi terremo aggiornati, intanto preparatevi se avete voglia di partecipare al prossimo. (i ragazzi faranno scambio e compravendita di giochi da tavolo)

## domenica 20 | 10:30-12:30 - PlaySTEM 
Da qualche mese Stefano condivide nei fine settimana alcune ore di matematica ludica con i ragazzi/e di terza media di Settignano. Il programma che segue è appunto quello di terza media condito di giochi e cultura STEM (Scienza, Tecnologia, Ingegneria, Matematica). Ci fossero ragazzi e ragazze interessate ad approfondire queste materie, scrivere a stefano.cecere@gmail.com. Tutte le domeniche mattina, partecipazione libera basta portare della frutta secca, un euro per il riscaldamento e voglia di imparare.

## mercoledì 23 | 18:00 - Incontri intorno ad un tavolo: libri e comunità
Secondo incontro del ciclo "Incontri intorno ad un tavolo: libri e comunità" promosso dall’Associazione La Fonte è con la presentazione del video documentario "Giovanna Gervasio Carbonaro: un esempio di vita civile" prodotto da Lanterne Magiche, ne parleremo con Giovanna Malavolti e Sveva Fedeli.
Per informazioni: La Fonte - 328 8505724 -  lafontea@gmail.com

## Attività settimanali ricorrenti
- Martedì | 9:30 - 16:00 Trattamenti Shiatsu gratuiti (prenotazioni lafontea@gmail.com)
- Martedì | 19:00 - Yoga con il maestro Antonio Russo
- Venerdì | 20:00 - Apericena sociale + Film
- Domenica mattina - PlaySTEM (info stefano.cecere@gmail.com)
- Domenica sera - Pizza (prenotazioni 055697007)
